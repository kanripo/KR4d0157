# -*- mode: mandoku-view; -*-
#+TITLE: 檆溪居士集
#+DATE: 2015-08-24 23:56:45.820693
#+PROPERTY: ID KR4d0157
#+PROPERTY: BASEEDITION WYG    
#+PROPERTY: JUAN 提要
<pb:KR4d0157_WYG_000-1a>¶
欽定四庫全書　　　　集部四¶
　提要¶
　　檆溪居士集十二巻　　别集類三(宋/)¶
　　　　臣等謹案檆溪居士集十二巻宋劉才邵撰¶
　　　　才邵字美中廬陵人檆溪居士其自號也大¶
　　　　觀二年上舍釋褐宣和二年又中宏詞科累¶
　　　　遷校書郎以養親歸家居十年紹興初起為¶
　　　　秘書丞再掌制誥官至工部侍郎權吏部尚¶
<pb:KR4d0157_WYG_000-1b>¶
　　　　書加顯謨閣直學士事蹟具宋史本傳是集¶
　　　　之名亦見本傳之中然藝文志乃闕而不載¶
　　　　據周必大序原本盖二十二巻也自明以來¶
　　　　傳本甚稀厲鶚宋詩紀事從詩話補遺中録¶
　　　　其夜度娘歌一首今檢勘原集乃相思曲中¶
　　　　之四句誤作全詩知舊本久亡故無從而考¶
　　　　正矣謹就永樂大典所載裒輯編次釐為詩¶
　　　　三巻内外制四巻襍文五巻其間如必大原¶
<pb:KR4d0157_WYG_000-2a>¶
　　　　序所舉清江引大堤曲諸詩皆不復存然約¶
　　　　畧巻帙似尚得十之六七其詩源出蘇氏故¶
　　　　才氣頗為縱横其餘亦多馴雅而制誥諸作¶
　　　　尤有體裁其他所紀朝廷典故與宋史徃徃¶
　　　　異同如地理志謂南渡有淮平無盱眙而集¶
　　　　中有向子固知盱眙軍轉官制職官志載政¶
　　　　和七年易觀察留後為承宣使而集中賜董¶
　　　　先辭免新除承宣使恩命不允詔有頃因留¶
<pb:KR4d0157_WYG_000-2b>¶
　　　　務之職易以使名之語知承宣使之名乃始¶
　　　　於紹興不始於政和又如選舉志不載紹興¶
　　　　二十六年戒諭科舉事張綱傳不載綱參知¶
　　　　政事陳康伯傳不載其居館職之類皆可据¶
　　　　以訂訛補缺惟所作秦檜制詞語多溢量至¶
　　　　稱其道義接邱軻之傳勲名真伊吕之佐尤¶
　　　　為謬妄史稱其於權臣用事之時能雍容遜¶
　　　　避以保名節頗著微詞其指此類歟是則白¶
<pb:KR4d0157_WYG_000-3a>¶
　　　　璧之瑕矣乾隆四十六年九月恭校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4d0157_WYG_000-4a>¶
原序¶
登文章之籙固難矣詩於其中抑又難哉劉夢得曰心¶
之精微發而為文文之神妙詠而為詩司空表聖亦云¶
文之難而詩尤難又嘗喻以飲食不可無鹽梅而其美¶
常在酸鹹之外之二説前輩有取焉古者造士四術教¶
子於過庭皆以詩為首本朝蘇氏自編東坡前後集亦¶
先列詩篇其所從來逺矣今檆溪居士劉公殆有得於¶
斯歟予少時聞公賦詠一出輙手抄而口誦之味清¶
<pb:KR4d0157_WYG_000-4b>¶
江引則欲進乎技而凝於神也歌出塞行則如視旗影¶
而聆鼓聲也讀大堤曲則又如望歸舟對斜月而聽情¶
人思婦之語切切也(案此二篇/大典不載)其他摹寫物象美今懷¶
古登臨比興酬贈祖餞皆凌厲乎先賢度越乎流輩盖¶
得於天者氣和而心平勉於已者學富而功深故於所¶
謂至難者既優為之則其制誥有體議論有源銘誌能¶
叙事偈頌多達理固餘事也藻飾王度冠冕諸儒領袖¶
鄉黨有以也夫公諱才邵字美中世居廬陵年二十四¶
<pb:KR4d0157_WYG_000-5a>¶
大觀三年釋褐甲科宣和初復中詞學第二兩登館閣¶
一掌外制再直翰苑仕至工部侍郎兼權吏部尚書丐¶
歸優進顯謨閣直學士奉祠䘚於家年七十二其孫承¶
議郎恪類公集為二十二巻授其子國學生千齡至是¶
以序為請故為追述見聞而題其端檆溪公自號也嘉¶
泰元年二月旦日周必大撰¶
古今文章至我宋集大成矣盖自奎宿宣精列聖制作¶
於是煥乎之文日月光華雲漢昭回天經地緯衣被萬¶
<pb:KR4d0157_WYG_000-5b>¶
物河嶽炳靈鴻碩挺出在仁宗時則有若六一先生主¶
斯文之夏盟在神宗時則有若東坡先生傳六一之大¶
宗在哲宗時則有若山谷先生續國風雅頌之絶弦視¶
漢之遷固卿雲唐之李杜韓栁盖奄有而包舉之矣中¶
更羣小崇姦絀正目為僻學禁而錮之盖斯文至此而¶
一厄也惟我廬陵有瀘溪之王檆溪之劉兩先生身作¶
金城以郛此道自王公游太學劉公繼至獨犯大禁挾¶
六一坡谷之書以入晝則庋藏夜則繙閲每伺同舎生¶
<pb:KR4d0157_WYG_000-6a>¶
息燭酣寢必起坐吹燈縱觀三書迨暇或哦詩歌或續¶
古文每一篇出流布輦轂膾炙薦紳紙價為髙嗟乎若¶
兩先生當妖禽羣啾而發紫鸞之鳴折楊驟歌而奏清¶
廟之瑟鷸冠妖服之競麗而覿黄收純衣之製其有大¶
勳勞於斯文其偉乎哉予生十有七年始得進拜瀘溪¶
而師焉而問焉其所以告予者太學犯禁之説也後十¶
年又得進拜檆溪而師焉而問焉其所以告予者亦太¶
學犯禁之説也今兩先生逺矣予亦老而歸休矣檆溪¶
<pb:KR4d0157_WYG_000-6b>¶
之曾孫千齡一日訪予於南溪之上出其祖之書曰檆¶
溪集者示予請書其後予披而讀之見丞相益國周公¶
序其篇首凢檆溪㧞新領異之詩登峯造極之文既攡¶
張發揮不遺餘矣予尚何言哉獨書兩先生所以告予¶
者于篇末俾後學者有聞焉瀘溪又云是時書肆畏罪¶
坡谷二書皆毁其板獨一貴戚家刻板印焉率黄金斤¶
易坡文十盖其禁愈急其文愈貴也今家有此書人習¶
此學有知當時斯文之難得如此者乎是小人之厄斯¶
<pb:KR4d0157_WYG_000-7a>¶
文乃所以昌斯文也然厄斯文者本皆泯然與草木共¶
盡而斯文之傳與日月爭光然則斯文病不厄耳厄奚¶
病哉古者聖賢君子之所守於是可得而知矣顧吾道¶
之是非何如而已時之好惡足為之動耶六一坡谷其¶
知之矣至於吾州之兩先生獨首犯時之大禁力學衆¶
人之所不敢學所謂豪傑特立之士者不在斯人歟不¶
在斯人歟檆溪諱才邵字美中瀘溪諱庭珪字民瞻皆¶
擢進士第檆溪再中宏詞科終官工部侍郎兼權吏部¶
<pb:KR4d0157_WYG_000-7b>¶
尚書贈顯謨閣直學士瀘溪晚為國子監簿終官直敷文¶
閣奉祠云嘉泰三年十月丙午寳謨閣直學士通議大¶
夫致仕楊萬里謹序¶
#+PROPERTY: JUAN 原序考證
<pb:KR4d0157_WYG_000-8a>¶
檆溪居士集原序考證¶
第一頁後三行　查清江引大堤曲二篇永樂大典不¶
　載謹加按聲明¶
